---
title: Tanacetum vulgare
common_title: Tansy
summary: Il Tanacetum vulgare, più comunemente detto tanaceto oppure, qui in valle, Arquebuse, è una pianta erbacea perenne profumatissima e dai fiori gialli, appartenente alla famiglia delle Asteraceae.
hero: /content/plants/hero-tanacetum-vulgare.jpg
date: 2021-04-11
draft: false
toxic: true
protected: false
---
### Descrizione
Il Tanacetum vulgare, più comunemente detto tanaceto oppure, qui in valle, Arquebuse, è una pianta erbacea perenne profumatissima e dai fiori gialli, appartenente alla famiglia delle Asteraceae.
Il genere di appartenenza Tanacetum comprende circa 70 specie, diffuse quasi unicamente nelle regioni temperate dell'emisfero boreale, e quasi una decina sono proprie della flora italiana.
Il tanaceto fa parte della sottofamiglia delle Tubiflore, caratterizzata dall'avere capolini con fiori ligulati alla periferia e fiori tubulosi al centro, squame dell'involucro ben sviluppate e frutti con pappo.
Il nome generico Tanacetum deriva dal latino medioevale tanazita che a sua volta deriva dal greco athanasia, che significa immortalità: probabilmente sta a indicare la lunga durata dell'infiorescenza di questa pianta.
Vulgare indica ovviamente che si tratta di una specie comune.
Il binomio scientifico attualmente accettato, Tanacetum vulgare è stato proposto da Carl von Linné, biologo e scrittore svedese, considerato il padre della moderna classificazione scientifica degli organismi viventi, nella pubblicazione Species Plantarum del 1753.
La pianta presenta gemme poste al livello del suolo con fusto allungato e mediamente foglioso, glabra o scarsamente pelosa. La sua altezza può variare dai 30 ai 150 cm. Il profumo dei fiori è persistente e simile alla canfora con tracce di rosmarino.
Le foglie lungo il fusto, dai bordi acutamente seghettati simili a quelle della felce, sono disposte in modo alterno.
L'infiorescenza è formata da diversi capolini lungamente peduncolati in formazioni corimbose terminali e fitte, dai fiorellini gialli e profumati.
Infine il frutto è un achenio liscio a cinque coste longitudinali. Le coste non contengono cellule mucillaginifere (come in altri generi); l'impollinazione avviene tramite insetti come api, mosche e coleotteri.

### Periodo di fioritura
Da giugno a ottobre.

### Dove si trova
L'area di origine del tanaceto è Eurasiatica, anche se si pensa che questa specie non sia indigena dell'Europa, dove è comunque presente un po' ovunque, escluse le Alpi Dinariche, la catena montuosa dell'Europa meridionale, che attraversa aree comprese fra Italia (Carso), Slovenia, Croazia, Bosnia Erzegovina, Serbia, Kosovo, Montenegro e Albania.
La si trova in Asia, soprattutto nelle aree occidentali, in America del nord e in Italia è comune su tutto il territorio, tranne in qualche area del sud e in Sardegna.
L'habitat tipico del Tanacetum comprende i pendii erbosi montani, i margini delle strade e le sponde dei corsi d'acqua. Il substrato preferito è sia calcareo che siliceo, su terreno mediamente secco.
La si trova sia in collina che in montagna, fino ai 1600 m.s.l.m.

### Proprietà
Le proprietà del tanaceto sono state attribuite alla presenza di olio essenziale, lattoni sesquiterpenici e acidi organici che conferiscono alla pianta proprietà digestive, aperitive, spasmolitiche e antinfiammatorie.
L'olio essenziale in particolare conferisce alla pianta proprietà antielmintiche, per questo i fiori e le foglie di tanaceto in passato erano utilizzati per trattare i parassiti intestinali, in particolare ossiuri e ascaridi.
Il tanaceto era raccomandato anche nelle cure primaverili per la sua azione tonica e stimolante e nel trattamento di mal di testa e nevralgie.
I fiori contengono delle gomme e una sostanza amara chiamata tanacetina; nelle foglie invece sono presenti dei glucosidi, acido gallico, olii essenziali ricchi di canfora e flavonoidi.

### Usi e curiosità
È considerata pianta tossica a causa della presenza del tujone: foglie e fiori sono infatti velenosi se consumati in grande quantità. Il tujone (o terpene, componente principale di alcune resine) si trova anche in alcune bevande alcoliche e nell'assenzio, ma ha vari effetti: tra quelli buoni è afrodisiaco e aumenta l'attività cerebrale, ma può provocare anche allucinazioni, spasmi, convulsioni, e in grande quantità anche morte.
Fin dai tempi più antichi, si attribuiva comunque al tanaceto la capacità di purificare l’aria e allontanare così la malaria.
Il tanaceto è utilizzato in Piemonte e nel Sud della Francia per la produzione del liquore di Arquebuse (o Alpestre), del vermuth e per la produzione di caramelle all'Arquebuse. In Piemonte compare nell'elenco dei prodotti agroalimentari tradizionali approvati dal Consiglio Regionale e può essere utilizzato come aromatizzante per frittate, insalate, torte e creme dolci, oppure per la preparazione di the casalinghi amari per favorire la digestione.
In Inghilterra, in particolare nelle regioni del Nord, veniva usato per aromatizzare i pudding, ma adesso è quasi sconosciuto. Nello Yorkshire, i semi di tanaceto erano usati per tradizione nei biscotti serviti ai funerali.
Altri benefici diretti per l'uomo sono la prevenzione di cefalee e forti mal di testa che accompagnano il ciclo mestruale, aiutando il rilassamento della muscolatura dell’utero e attenuando così i dolori addominali, e infine le manifestazioni di vomito che a volte sono causate dalla forte emicrania.
In linea di massima è efficace in via preventiva, quindi è consigliato assumerlo prima della sua insorgenza, oppure seguire un periodo di trattamento di circa un mese da intervallare con un periodo di riposo per poi riprendere un'altra fase di trattamento.
Le dosi corrette di estratto secco sono di circa 200 mg al giorno da assumere lontano dai pasti.
Il decotto di tanaceto trova, non a caso, anche impiego come repellente contro topi, afidi e insetti: è possibile preparare un infuso da distribuire direttamente sulle piante e suoi fiori infestati, facendo bollire per 20 minuti 300 g di fiori di tanaceto in 10 litri di acqua, per poi lasciar raffreddare e nebulizzare il decotto sulle piante da trattare.
Pare una soluzione efficace, anche se alcuni insetti sono diventati resistenti alla pianta e vivono quasi esclusivamente su di essa.
L'industria dalle varie parti di questa pianta ricava insetticidi, repellenti ma anche coloranti, il colore verde dai giovani germogli e quello giallo dai fiori.

### Controindicazioni
Pianta tossica ad alte dosi, per la presenza di tujone che, ad alti dosaggi appunto, può avere azione neurotossica e abortiva. L'utilizzo di preparazioni non standardizzate contenenti tanaceto possono causare intossicazioni che portano a vomito, dolori addominali, tachicardia, spasmi ed emorragie uterine, danni a carico di reni e fegato, oltre ad arrossamento della pelle e dermatiti da contatto per la presenza di lattoni sesquiterpenici.
L'olio essenziale di tanaceto risulta tossico al dosaggio di circa 7 g mentre oltre i 15 g potrebbe essere letale.

### Tossicità
SI, ad alte dosi. Non consumare in gravidanza a causa del suo effetto abortivo.

### Specie protetta
NO
