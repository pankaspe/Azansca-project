---
title: Rhododendron ferrugineum
common_title: Alpenrose / Snow-rose
summary: Il Rhododendron ferrugineum, conosciuto anche come rosa delle Alpi o rododendro rosso, è una specie appartenente alla famiglia delle Ericaceae.
hero: /content/plants/hero-rhododendron-ferrugineum.jpg
date: 2021-04-11
draft: false
toxic: true
protected: true
---
### Descrizione
Il Rhododendron ferrugineum, conosciuto anche come rosa delle Alpi o rododendro rosso, è una specie appartenente alla famiglia delle Ericaceae.
Il nome Rhododendron deriva dal greco ῥόδον rhódon, rosa, e da δένδρον déndron, albero, quindi albero di rosa; ferrugineum invece da ferrum, ferro, per il color ruggine delle foglie.
È un arbusto sempreverde che raggiunge un'altezza massima di un metro e mezzo con rami fragili eretti o ascendenti.
Le foglie di forma lanceolata tendente all'ellittico, nella pagina inferiore sono color ruggine, fattore che contraddistingue questa specie. Agli apici dei rami sono posizionate sia piccole gemme vegetative, le quali daranno vita a nuovi rami nel periodo di crescita, e le più grandi gemme fiorali.
I fiori sono raggruppati in infiorescenze racemose a corimbo color rosa acceso. L'apparato radicale è superficiale con radici molto sottili.

### Periodo di fioritura
Da maggio a luglio.

### Dove si trova
Il rododendro cresce sulle Alpi e sui Pirenei di Spagna, Andorra, Francia, Svizzera, Austria e Germania. In Italia è presente sulle Alpi e sull'Appenino tosco-emiliano. La pianta si trova in praterie d’altitudine, nelle cenge e sui pendii a innevamento prolungato e predilige substrati silicei e acidi, dai 1000 fino ai 2700 m.s.l.m.
È particolarmente importante non raccoglierne i fiori per non rendere difficile la sua riproduzione, poichè il rodododendro ferrugineo impiega addirittura dagli 8 ai 10 anni per fiorire.

### Proprietà
Da questa pianta, soprattutto dalle foglie, come da quelle di altri rododendri, si estraggono glucosidi che vantano proprietà antisettiche e antireumatiche, sudorifere, depurative, utili per guarire affezioni bronchiali.
Sembra anche che il rododendro contenga molecole in grado di abbassare la pressione del sangue e altri suoi principi attivi, se assunti a basse dosi, potrebbero alleviare alcune sintomatologie dolorose interferendo con l’attività nervosa, ma a dosi più elevate possono causare avvelenamenti.
Nonostante questa sua possibile tossicità, secco perde buona parte delle sue proprietà tossiche e può essere prudentemente utilizzato per la sintesi di medicinali, ricordando sempre che "è la dose a fare il veleno". Il rododendro viene infatti utilizzato in combinazione con altri rimedi fitoterapici per produrre integratori alimentari che vengono proposti in caso di sindromi dolorose (come la gotta, i reumatismi, i dolori muscolari, le nevralgie, la sciatica e l’emicrania). Viene anche utilizzato nel trattamento della tensione eccessiva di muscoli e arterie, dei problemi alle articolazioni, dell’indebolimento dei tessuti connettivi, dei calcoli alla cistifellea e ai reni, della pressione alta, dei disturbi associati all’invecchiamento e di quelli che compaiono in corrispondenza ai cambiamenti meteorologici.

### Usi e curiosità
Le foglie secche presentano le stesse proprietà che caratterizzano anche le galle prodotte dal fungo Exobasidium rhododendri: mettendoli a macerare in olio si ottiene il famoso “olio di marmotta”, ritenuto efficace contro i dolori reumatici e come vulnerario.
Il Rhododendron ferrugineum è una pianta mellifera e lungo l’arco alpino esiste una produzione esclusiva di miele di puro rododendro; dal momento che le alte quote non permettono la sopravvivenza degli alveari durante tutto l’anno, questa produzione è basata sull’apicoltura nomade.
La pianta contiene inoltre sostanze che sono impiegate come stabilizzanti nella stampa fotografica a colori.
Un'ultima particolarità sulle foglie riguarda il colore rosso della loro pagina inferiore, legato alla presenza di alcune ghiandole ferruginee in grado di produrre i composti chimici tossici. Inoltre, siccome il Rhododendron ferrugineum cresce su terreni particolarmente ricchi di ferro libero, se presente in eccesso, la pianta utilizza questi piccoli "depositi fogliari" per immagazzinare questo ferro in più: ecco perchè il colore ruggine.

### Controindicazioni
Ribadiamo che il rododendro è una pianta velenosa: i sintomi estremi di un eventuale avvelenamento includono aumento della sudorazione, stato di coscienza alterato, brividi, svenimento, convulsioni, arresto cardiorespiratorio e forte stato confusionale.
Le foglie di questa pianta contengono glucosidi che sono stati causa di avvelenamenti anche di cavalli, pecore ed altri erbivori.

### Tossicità
SI

### Specie protetta
SI, a livello regionale, in Lombardia ed Emilia Romagna.
