---
title: Aegopodium podagraria
common_title: Ground elder
summary: L'Aegopodium podagraria, detta anche girardina silvestre, è una specie erbacea appartenente alla famiglia delle Apiaceae.
hero: /content/plants/hero-aegopodium-podagraria.jpg
date: 2021-04-11
draft: false
toxic: false
protected: false
---
### Descrizione
L'Aegopodium podagraria, detta anche girardina silvestre, è una specie erbacea appartenente alla famiglia delle Apiaceae.
Il nome del genere deriva dal greco col significato di piede di capra per la forma dei lembi fogliari; sta anche a indicare le proprietà per combattere la podagra, o gotta del piede.
È una pianta perenne provvista di un rizoma da cui sorge il fusto alto fino a un metro, cavo nell'interno, semplice o ramificato solo in alto.
Le foglie basali hanno un lungo picciolo e sono biternate, cioè l'asse della foglia è diviso in tre parti ognuna delle quali porta a sua volta tre foglioline dal margine seghettato. I fiori sono raccolti ad ombrella e nella maggior parte dei casi sono ermafroditi; talvolta alcuni sono solo maschili.
Hanno petali di colore bianco o rosato e stami prominenti.

### Periodo di fioritura
Da maggio a luglio.

### Dove si trova
Zone fredde e temperato-fredde dell'Eurasia. In Italia è presente in tutte le regioni peninsulari, salvo che in Puglia, Basilicata, Campania e sulle isole.
Trova il suo habitat dal livello del mare alla fascia montana, sugli orli dei boschi di latifoglie decidue e in luoghi umidi come lungo fossi e canali, su suoli limoso-argillosi abbastanza profondi ricchi di composti azotati.

### Proprietà
L’Aegopodium podagraria ha proprietà diuretiche, depurative, aromatiche e vulnerarie, che facilitano cioè la cicatrizzazione delle ferite e delle piaghe.
Contiene piccole quantità di olii essenziali, carotene (nella radice) e una saponina (nei frutti), vitamina C e calcio.
La medicina popolare attribuisce alla radice di Podagraria eminenti proprietà diuretiche e antigottose. Un famoso erborista dell’800 la suggeriva come valida per l’artrosi, la sciatica e, appunto, la gotta.
Se ne può anche fare uso esterno, soprattutto allo stato fresco, per le punture di insetti, piccole ferite e abrasioni.

### Usi e curiosità
La raccolta delle varie parti della pianta avviene tra maggio e agosto: le tenere foglie sono state usate anche nel Medioevo come ortaggio a foglia primaverile ed è comunemente usata per preparare zuppe e insalate, o bollita come uno spinacio.
Come erba medicinale, veniva utilizzata applicando degli involucri caldi esternamente e facendo bollire insieme foglie e radici.
Le foglie, se ingerite, hanno un effetto diuretico e agiscono come un leggero sedativo.
È dunque commestibile, anche se in modeste quantità. Si consiglia innanzitutto di prelevare le foglie poco prima che fiorisca; dopo, infatti, assume un sapore pungente e ha un effetto maggiormente lassativo.
La radice si raccoglie in primavera o in autunno: si scava con la zappa e si lava per eliminare la terra; i frutti invece si raccolgono tra luglio e agosto.
La radice si può conservare essiccandola al sole, mentre le infruttescenze, riunite in mazzi, si fanno asciugare all'ombra e poi si battono per separare i frutti.

### Controindicazioni
Non eccedere nel consumo di foglie dopo la fioritura della pianta per evitare effetti lassativi.

### Tossicità
NO

### Specie protetta
NO