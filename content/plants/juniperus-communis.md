---
title: Juniperus communis
common_title: Common juniper
summary: Il Juniperus communis, da tutti conosciuto come ginepro comune, è un piccolo albero o arbusto perenne appartenente alla famiglia delle Cupressaceae e al genere Juniperus.
hero: /content/plants/hero-juniperus-communis.jpg
date: 2021-04-11
draft: false
toxic: true
protected: true
---
### Descrizione
Il Juniperus communis, da tutti conosciuto come ginepro comune, è un piccolo albero o arbusto perenne appartenente alla famiglia delle Cupressaceae e al genere Juniperus.
Il nome Juniperus deriva da iúnix, giovenca, giovane, e da pário, partorire, per le sue presunte proprietà favorenti il parto; communis perchè comune, diffuso dal mare alla montagna.
Il ginepro è una conifera con aghifoglie e sempreverde, dioica, con accrescimento lento e molto longevo, potendo diventare pluricentenario.
Questi arbusti dal tronco contorto sono alti da uno fino a 10 m, con foglie lineari-aghiformi e pungenti. La pianta è una Gimnosperma, quindi non produce né fiori né frutti, dioica, che porta organi riproduttivi (strobili) unisessuali in due piante diverse. Le erroneamente chiamate "bacche", di colore blu-violetto a maturazione, sono prodotte dalla pianta femminile: le bacche non sono in realtà frutti ma strobili, più correttamente chiamate "coccole". Gli strobili maschili sono piccoli coni cilindrici-ovoidali di colore giallastro producenti gametofiti protetti in grani di polline, mentre quelli femminili appaiono come piccoli coni di colore verdastro.
L'impollinazione avviene quando un grano di polline atterra su uno strobilo femminile; essendo dioica ci vogliono due piante diverse perché questo avvenga. I semi maturano nell'autunno successivo all'impollinazione e sono racchiusi in un cono di colore brunastro chiamato galbulo.
Questi semi sono ricchi di olio essenziale aromatico.

### Periodo di fioritura
Da gennaio a luglio.

### Dove si trova
Ampiamente diffuso dal mare alla montagna, nei pascoli aridi, battuti dal vento o nelle boscaglie, il ginepro è una specie molto longeva, endemica anche del nostro Paese, presente in tutte le regioni temperate dell'emisfero settentrionale. Resiste alle basse temperature, tollera aridità e vento forte, si adatta facilmente a terreni inospitali ed è indifferente al substrato, fino a quote intorno ai 2500-3ooo m.s.l.m.

### Proprietà
Il Juniperus communis è una pianta officinale in cui è presente un'alta percentuale di olio essenziale. Le si attribuiscono proprietà antiossidanti, ipoglicemizzanti ed eupeptiche, che ne giustificano l'impiego popolare in caso di diabete e coliche intestinali. Nella tintura usata esternamente, questi composti conferiscono potere antinfiammatorio in caso di nevralgie o dolori reumatici. Un'altra componente viene assegnata al pinene, che è stato scoperto inibire in vitro la sintesi di alcune citochine infiammatorie a livello delle cellule della cartilagine umana o condrociti.
Contiene inoltre acidi diterpenici, alcuni utili a stimolare l'epitelio renale secernente, conferendole proprietà diuretica.
In caso di infezione delle vie urinarie basse, infine, funge da batteriostatico verso stafilococco aureo, streptococco piogeno, Escherichia coli e Salmonella typhi.

### Usi e curiosità
Le cosiddette bacche o coccole sono largamente utilizzate tanto in cucina quanto in liquoreria. Aroma indispensabile per cacciagione e arrosti, trova impiego anche per distil­lare l’essenza del famoso gin e nella preparazione di vini, liquori e grappe aromatici. Quest'ultima si ottiene lasciando in infusione una manciata di coccole, circa 50 g per un litro, nella grappa.
Il legno di ginepro, dal colore rosso e dal tipico odore resinoso, viene usato per lavori di intaglio e per suffumigi contro i dolori reumatici.
Il ginepro è stato usato con successo anche per creare siepi di confine, perché grazie alle foglie pungenti, che con la crescita formano un fitto intreccio, costituisce un'ottima barriera difensiva, lo può testimoniare chiunque sia finito in un ginepraio durante una camminata in montagna!
Uno studio effettuato dall'Università di Camerino ha evidenziato come Juniperus communis e Juniperus oxycedrus abbiano la capacità di promuovere la formazione di biogruppi, aggregazioni costituite da alcune specie di alberi e cespugli di età diversa, in cui generalmente uno degli alberi è più vecchio e più alto degli altri e si trova al centro di questa aggregazione, assumendo un ruolo di promotore.
In particolare, i biogruppi di Ginepro constano di varie specie legnose e erbacee che permettono di promuovere la successione secondaria del territorio.

### Controindicazioni
Entità molto allergenica. I preparati di ginepro non devono essere usati in caso di infiammazione delle alte vie urinarie, gravidanza ed allattamento e insufficienza renale grave.

### Tossicità
NO, vedi controindicazioni.

### Specie protetta
SI, a livello regionale, in Umbria e Molise.
