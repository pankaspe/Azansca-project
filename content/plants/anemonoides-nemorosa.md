---
title: Anemonoides nemorosa
common_title: Wood anemone
summary: L'Anemonoides nemorosa, comunemente nota come anemone dei boschi, appartiene alla famiglia delle Ranunculaceae.
hero: /content/plants/hero-anemonoides-nemorosa.jpg
date: 2021-04-11
draft: false
toxic: true
protected: true
---
### Descrizione
L'Anemonoides nemorosa, comunemente nota come anemone dei boschi, appartiene alla famiglia delle Ranunculaceae.
La pianta crea un bellissimo prato fiorito nelle zone boschive che la ospitano: erbacea e perenne, non supera i 30 cm ed è priva di peli, dal fusto eretto con un unico fiore ermafrodita.
Il nome Anemonoides deriva dal genere Anemone, che significa fiore del vento a causa delle sue fragili corolle che si agitano al minimo spirare del vento (infatti in greco anemos significa proprio vento) e dal greco eídos, aspetto, sembianza, a indicare la somiglianza al genere; nemorosa invece da nĕmŭs, ossia bosco, luogo dove cresce.
È tra le prime fioriture primaverili, infatti nasce spesso nel tardo inverno per cui entra in fioritura nelle prime giornate tiepide in cui si scioglie la neve, evitando che le prime foglie degli alberi oscurino troppo il suolo. Al calare del giorno o quando inizia la pioggia l'Anemoneides inclina i suoi fiori verso terra, mentre i petali esterni si avvicinano a forma di cupola per proteggere gli stami e i pistilli, preziosi per la propagazione della specie.
La pianta presenta un rizoma con moltissime radichette secondarie carnose e radicate molto profondamente nel substrato.
I petali sono bianchi, raramente rosati e di forma ellittica. La parte inferiore del petalo presenta delle striature quasi violette. Le antere dei numerosi stami sono gialle. Per questo fiore si parla di poliandria primaria, ossia una struttura primitiva (dal punto di vista evolutivo) caratterizzata da numerosi stami in disposizione spiralata. Altrettanto numerosi sono i pistilli che poi si trasformano in frutti.
L'impollinazione avviene tramite api e mosche.

### Periodo di fioritura
Da febbraio a maggio.

### Dove si trova
La pianta è originaria delle zone a clima freddo o temperato-freddo di Europa, Asia e Nordamerica. In Italia è comune nelle regioni settentrionali e centrali, non presente sulle isole, con preferenza per le zone montane e submontane fino a circa 1600 m.s.l.m. Comunque presente anche nelle pianure alluvionali, è complessivamente meno diffuso nel Mezzogiorno dove, in genere, la sua presenza è limitata ai rilievi appenninici e antiappenninici.
Come ci ricorda il nome, ama i sottoboschi e le radure ombrose. Predilige terreni moderatamente umidi e freschi, da calcarei a neutri.

### Proprietà
La pianta contiene la protoanemonina, un alcaloide velenoso che irrita le mucose e la pelle, e delle saponine tossiche per cui è sconsigliato qualsiasi uso domestico, soprattutto alimentare, anche perché amarissima.

### Usi e curiosità
Per scopi medicinali, anticamente veniva usata tutta la pianta, raccolta prima della fioritura, impiegata come odontalgico con sciacqui e contro le malattie reumatiche e articolari; a causa della tossicità se n'è abbandonato l'uso.

### Controindicazioni
La pianta è tossica: oltre ad essere urticante per l'uomo è anche velenosa per il bestiame.

### Tossicità
SI

### Specie protetta
SI, a livello regionale in Lombardia
