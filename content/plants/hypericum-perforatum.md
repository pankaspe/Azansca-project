---
title: Hypericum perforatum
common_title: Perforate St. John's wort
summary: L'Hypericum perforatum, comunemente noto a tutti come iperico, erba di San Giovanni o cacciadiavoli, è una pianta officinale appartenente alla famiglia delle Hypericeae.
hero: /content/plants/hero-hypericum-perforatum.jpg
date: 2021-04-11
draft: false
toxic: false
protected: false
---
### Descrizione
L'Hypericum perforatum, comunemente noto a tutti come iperico, erba di San Giovanni o cacciadiavoli, è una pianta officinale appartenente alla famiglia delle Hypericeae.
Il nome deriva dal greco hypér, sopra e da eikon, ossia immagine, dipinto, ricamo, a indicare forse la presenza delle ghiandole nere simili a un ricamo presenti sui fiori di molte specie di questo genere; perforatum da pérforo, perforare, proprio perché le foglie, guardate in controluce, appaiono bucherellate.
È una pianta perenne semi-sempreverde, glabra, alta circa 60 cm con fusto eretto percorso da due strisce longitudinali in rilievo, ben riconoscibile anche quando non è in fiore proprio per le sue foglie, opposte oblunghe, che in controluce appaiono "bucherellate" a causa delle ghiandole traslucide da cui deriva il nome perforatum. Ai margini sono invece visibili dei punti neri, strutture ghiandolari contenenti l'ipericina, l'inconfondibile olio color rosso. Queste strutture ghiandolari sono presenti soprattutto nei petali. I fiori giallo oro hanno 5 petali delicati e sono riuniti in corimbi.

### Periodo di fioritura
Da aprile ad agosto.

### Dove si trova
Originario dell'arcipelago britannico, l'iperico è oggi diffuso in tutto il mondo. Anche sulla Penisola possiamo trovarlo in ogni regione, dove predilige posizioni soleggiate o semiombreggiate e asciutte, come boschi radi e luminosi, dal mare fino a quota 1500 metri circa in montagna.

### Proprietà
Pianta officinale, famosa per le sue proprietà fitoterapeutiche, e in particolare quelle antidepressive e antivirali: le origini del suo uso come erba medicinale sono molto antiche, grazie al suo contenuto di flavonoidi, iperina, rutina, quercitina, acido caffeico e clorogenico, ipericina e iperforina.
Ne derivano proprietà aromatizzanti, digestive, antispasmodiche, ipotensive, cicatrizzanti, astringenti e antinfiammatorie.

### Usi e curiosità
Nella medicina tradizionale l'iperico è stato ed è usato come antisettico grazie alla presenza dell'iperforina, in grado di bloccare la crescita di batteri Gram+ (ma non Gram-), in particolare di ceppi resistenti ad altri antibiotici e interferire in vari stadi il ciclo di vita dei virus, compreso quello dell'influenza.
Impiegato soprattutto ad uso esterno sotto forma di oleolito dal caratteristico colore rosso, ottenuto dalla macerazione dei fiori in olio di oliva, semi o riso al sole per una quarantina di giorni prima di filtrarlo, è un rimedio ottimale per scottature, ferite, piaghe ed emorroidi, grazie alla sua capacità di stimolare la produzione di collagene.
In Omeopatia viene utilizzata invece la tintura madre, come antinfiammatorio e per trattare ferite lievi, contusioni, traumi, mal di testa e nevralgie.
Era già nota alla medicina antica, ne parlano infatti Dioscoride, Galeno e Plinio il Vecchio, ma l'uso scoperto più di recente riguarda la sua importante azione antidepressiva, con un'efficacia simile ai farmaci antidepressivi ma con molti meno effetti collaterali.
Il suo uso è particolarmente diffuso in Germania, dove viene consigliato come trattamento nella depressione negli adolescenti, prima di tentare la via farmacologica.
Gli estratti hanno poi notevoli proprietà antiossidanti e neuroprotettive, nonché di miglioramento delle proprietà vascolari, che ne hanno suggerito l'uso in alcune patologie neurologiche. Per tali proprietà, degli studiosi affermano che gli estratti di iperico dovrebbero essere un trattamento di prima scelta della depressione negli anziani con elevato stress ossidativo.

### Controindicazioni
Nonostante le utili proprietà e il fatto che i suoi estratti sono più tollerabili degli psicofarmaci comuni, l'iperico può presentare possibili pericolose interazioni con diversi farmaci: essendo la pianta un forte induttore del CYP3A4, enzima che metabolizza l'80% dei farmaci in commercio, è sconsigliato assumerlo in particolare insieme ad anticoncezionali, antiepilettici, immunosoppressori e chemioterapici, riducendone l'efficacia terapeutica.
Ad alte dosi può anche provocare fotosensibilizzazione.
La macerazione in olio utilizzata per la preparazione dell'olio di iperico, invece, fa degradare l'ipericina eliminando così buona parte delle controindicazioni, insieme però anche alla sua attività antidepressiva.

### Tossicità
NO

### Specie protetta
NO
