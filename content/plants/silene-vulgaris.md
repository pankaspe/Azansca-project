---
title: Silene vulgaris
common_title: Bladder campion
summary: La Silene vulgaris, detta anche silene rigonfia o gonfiata e in valle Sciopit, è una piccola pianta perenne appartenente alla famiglia delle Caryophyllaceae.
hero: /content/plants/hero-silene-vulgaris.jpg
date: 2021-04-11
draft: false
toxic: false
protected: true
---
### Descrizione
La Silene vulgaris, detta anche silene rigonfia o gonfiata e in valle Sciopit, è una piccola pianta perenne appartenente alla famiglia delle Caryophyllaceae.
Il genere Silene comprende oltre 300 specie, per lo più erbacee, annue, bienni o perenni e in Italia se ne contano almeno una sessantina di spontanee.
Il nome del genere Silene si riferisce alla forma del palloncino del fiore: si racconta che il mitico padre adottivo e compagno di Bacco, Sileno, avesse una gran pancia rotonda, anche se questo nome può essere altresì connesso con la parola greca “sialon”, saliva, in riferimento alla sostanza bianca appiccicosa secreta dal fusto di molte specie del genere; vulgaris da vúlgus, volgo: molto comune, ordinaria per la grande diffusione.
La pianta è alta da 60–70 cm fino ad un massimo di 100 cm, glabra, dai caratteristici fiori chiamati “bubbolini”. Il fusto ha un aspetto erbaceo ma ascendente ed eretto, glabro o leggermente pubescente.
Le foglie sono ovate o lineari–lanceolate, non molto strette. Il colore è verde con riflessi bluastri (ma in altre varietà verde-cenere).
L'infiorescenza è a pannocchia con fiori penduli su peduncoli flessuosi e la sua impollinazione avviene tramite farfalle, falene, api e vento.

### Periodo di fioritura
Da marzo ad agosto.

### Dove si trova
La pianta è presente in Europa, Asia, Africa settentrionale ed America meridionale. In Italia è comune in tutte le regioni nei prati, arbusteti, boschi radi e sul margine dei sentieri, fino ai 2800 m s.l.m. La pianta è sinantropa e nitrofila, è frequente quindi in zone ruderali ricche di azoto, ma anche nei prati fertili concimati e antropizzati. In alcuni casi può essere considerata erba infestante.

### Proprietà
Lo Sciupitt è noto fin dall’antichità per le sue proprietà depurative e diuretiche. Fornisce un buon apporto di vitamina C, sali minerali, acidi grassi essenziali e saponine. Oltre a favorire il transito intestinale, può essere utilizzato per alleviare i disturbi agli occhi. Ha proprietà emollienti ed è pertanto utilizzata nella preparazione di saponi e creme.

### Usi e curiosità
Molto amato in cucina, con il nome di grisol, strigoli, stridoli, strigioli, carletti, strisci, scrissioi, Sciopit (per il rumore, lo schioppettìo che fa il fiore se pressato, per esempio, sulla fronte), come una tra le migliori erbe commestibili, ma solo prima della fioritura, poichè dopo le foglie basali diventano troppo coriacee. Si mangiano sia crude che cotte, in risotti, minestre, ripieni, ravioli, torte salate e frittate, per un sapore dolce e delicato.
A Galeata, nell'Appennino forlivese, si tiene ogni anno una tradizionale Sagra dello stridolo (così chiamato, anche qui, a causa del caratteristico rumore che produce allo sfregamento, percepito come uno stridìo) dedicata ai piatti tipici cucinati con la silene.

### Controindicazioni
Nessuna.

### Tossicità
NO

### Specie protetta
SI, a livello regionale in Friuli-Venezia Giulia.