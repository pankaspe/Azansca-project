---
title: Urtica dioica
common_title: Common nettle
summary: L'Urtica dioica, detta ortica comune e in Piemonte "urtia", è una pianta erbacea perenne ed è la più conosciuta e diffusa del genere Urtica, appartenente alla famiglia delle Urticaceae.
hero: /content/plants/hero-urtica-dioica.jpg
date: 2021-04-11
draft: false
toxic: false
protected: false
---
### Descrizione
L'Urtica dioica, detta ortica comune e in Piemonte "urtia", è una pianta erbacea perenne ed è la più conosciuta e diffusa del genere Urtica, appartenente alla famiglia delle Urticaceae.
Il nome del genere Urtica ha origini dal latino urere, bruciare, infiammare, per il bruciore causato dal contatto con i peli urticanti; dioica dal greco dis, due volte e oikía, abitazione, perchè i fiori maschili e quelli femminili sono portati da piante diverse.
L'ortica è una pianta erbacea decidua, alta tra i 30 cm e i 2 metri. Ha un fusto eretto, poco ramificato, densamente peloso, striato e in alto è scanalato a sezione quadrangolare.
Le foglie sono grandi, ovate e opposte, lanceolate, seghettate e acuminate, verde scure nel lato superiore ma più chiare e pelose nel lato inferiore.
Come precisa il nome, è una pianta dioica: i fiori femminili e quelli maschili sono portati da piante distinte: quelli femminili sono raccolti in lunghe spighe pendenti, mentre i fiori maschili sono riuniti in spighe erette. Entrambi hanno quattro tepali che racchiudono i quattro stami nei fiori maschili o l'ovario in quelli femminili.
Dai fiori femminili si sviluppa un achenio ovale, con un ciuffo di peli all'apice. La pianta si diffonde anche grazie al forte rizoma strisciante e molto ramificato, da cui nascono nuove piante.

### Periodo di fioritura
Da aprile a novembre.

### Dove si trova
L'Urtica dioica è ampiamente diffusa in Europa, la maggior parte dell'Asia, Nord Africa e Nord America, in generale la possiamo trovare nelle regioni con un clima temperato.In Italia si trova su tutta la penisola fino a 1.800 m.s.l.m.
Buona indicatrice di terreni azotati, si trova nei campi e nei terreni incolti, prediligendo luoghi umidi e ombrosi, i bordi dei corsi d'acqua specialmente quelli inquinati, per cui bisogna fare attenzione ai luoghi di raccolta, attorno alle rovine di abitazioni e nei campi concimati con letame.
Spesso condivide lo stesso habitat con altre erbe, come l'artemisia, la malva, il sambuco e la parietaria.

### Proprietà
L'ortica è facilmente riconoscibile per la presenza di peli che, ahimè, quando si rompono rilasciano un fluido che causa bruciore e prurito.
Le foglie e il fusto sono ricoperti infatti da tricomi, peli contenenti la sostanza urticante che la pianta adotta a scopo difensivo.  Essa è irritante per la pelle di uomini e animali, causando la formazione di piccoli eritemi, ed è associata ad una sensazione di prurito e intorpidimento che dura da pochi minuti ad alcune ore.
Le tossine scoperte presenti nel fluido sono serotonina, istamina, acetilcolina, acido acetico, acido butirrico, leucotrieni e acido formico.
Ricca di vitamina C, azoto, calcio, ferro, potassio ha proprietà diuretiche, è utilizzata infatti in caso di infezioni del tratto urinario o di calcoli renali perché dilava le urine; le proprietà stimolanti e irritanti dei peli includono il trattamento di anemie, reumatismi, artriti, eczemi, asma, infezioni della pelle, dolori intestinali, oppure sono tradizionalmente impiegate come shampoo contro la forfora e per la calvizie, o contro le emorroidi e la gotta.

### Usi e curiosità
Con il nome di ortica ci si può riferire a tante specie del genere Urtica, sebbene la dioica sia la più diffusa. In Italia si incontra frequentemente anche l’Urtica urens, una specie annuale più piccola e pungente della dioica, l'Urtica membranacea e l'Urtica pilulifera, meno pelose e i cui fiori tendono al viola. Per la somiglianza delle foglie, l'ortica può essere confusa con le piante del genere Lamium, come ad esempio la falsa ortica, che tuttavia non irritano se toccate e i cui fusti e fiori sono marcatamente differenti.
Fin dai tempi antichi l’urtica dioica era usata in pratiche di medicina popolare per creare preparati che servivano da diuretici, astringenti oppure per fare gargarismi; sin dall'Antico Egitto la dioica e altre specie di Urtica sono state utilizzate contro le artriti; i soldati romani, inoltre, la utilizzavano per trattare la stanchezza muscolare e i reumatismi.
Ancora oggi gli estratti delle foglie di ortica sono usati a scopo diuretico e antiinfiammatorio, e si consiglia a chi soffre di ritenzione idrica e renella, oppure, per sindromi dolorose che riguardano tessuti muscolotendinei ed osteoarticolari.
Le ortiche sono usate in cucina fin dai tempi dei Greci e dei Romani in tutta Europa, e costituiscono ancor oggi un alimento prezioso. I germogli e le foglie ancora tenere si raccolgono in primavera, prima della fioritura, e una sbollentata in acqua calda ne elimina l'effetto urticante.
Si possono associare a risotti, tortelli, minestroni, zuppe, frittate e torte salate.
Inoltre, il macerato di U. dioica e U. urens viene utilizzato per tenere lontani insetti, prevenire alcune malattie come l'oidio e la peronospora, rafforzare la resistenza delle piante e anche come pacciamatura, per migliorare la qualità della terra.

### Controindicazioni
Nonostante abbia grandi effetti benefici e sia considerata pianta officinale, l'ortica può provocare anche effetti indesiderati di tipo gastrointestinale: diarrea, nausea e dolore gastrico e reazioni allergiche a carico della cute. Si consiglia di non assumere Urtica dioica se sipersensibili nei confronti di alcuni dei suoi componenti, o si può rischiare una eccessiva ritenzione di liquidi causata da una compromessa funzionalità renale e cardiaca.
In gravidanza oppure in fase di allattamento, meglio non consumarla almeno momentaneamente. L’ortica interagisce in modo negativo con alcuni farmaci, con i diuretici, ad esempio, con gli ipoglicemizzanti, con alcuni sedativi e con gli ipotensivi.

### Tossicità
NO

### Specie protetta
SI, a livello regionale in Friuli-Venezia Giulia.