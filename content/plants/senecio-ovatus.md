---
title: Senecio ovatus
common_title: Wood ragwort
summary: Il Senecio ovatus, detto anche Senecione di Fuchs, è una pianta erbacea e perenne appartenente alla famiglia delle Asteraceae.
hero: /content/plants/hero-senecio-ovatus.jpg
date: 2021-04-11
draft: false
toxic: true
protected: false
---
### Descrizione
Il Senecio ovatus, detto anche Senecione di Fuchs, è una pianta erbacea e perenne appartenente alla famiglia delle Asteraceae. Il nome Senecio deriva da sénex, ossia vecchio, alludendo ai suoi capolini che a maturità sono costituiti dai pappi sferici e candidi dei semi, come i capelli bianchi; ovatus invece deriva da óvum, uovo, in riferimento alla sua forma ovata.
Il nome comune (di Fuchs) è in onore del medico e botanico tedesco di Tubinga vissuto tra il 1501 e il 1565.
L'altezza di queste piante varia da 40 cm fino anche a 2 metri. Le piante hanno gemme svernanti al livello del suolo e un asse fiorale eretto e spesso privo di foglie.
Il fusto è eretto con evidenti striature rossastre, mentre le foglie lungo il caule sono disposte in modo alterno con lamina a forma lanceolata stretta e bordi dentati. La loro consistenza è tenue e il colore verde.
L'infiorescenza è formata da numerosi capolini in formazione corimbosa di coore giallo.
I frutti sono degli acheni a forma più o meno cilindrica. Sono inoltre provvisti di un pappo biancastro formato da esili e sottili peli della stessa lunghezza.
L'impollinazione avviene tramite insetti.

### Periodo di fioritura
Da maggio ad agosto.

### Dove si trova
L’area di origine della pianta è l’Europa centrale, e in Italia è presente un po’ ovunque fino al Centro. Ama le faggete, i bordi dei sentieri e le radure boschive, tra i 300 e i 2000 m.s.l.m.

### Proprietà
La specie, come le congeneri, contiene diversi tipi di alcaloidi, dei quali alcuni sono tossici (epatotossici, genotossici e carcinogenici) e altri no e possono svolgere attività medicinale in funzione emostatica ed ipoglicemizzante. In questa particolare specie la percentuale di agenti tossici è però alta, e ne viene quindi sconsigliato l'utilizzo.

### Usi e curiosità
La pianta è stata usata in passato nella medicina popolare di alcuni Paesi dell'Europa Settentrionale e Centrale come rimedio antiemorragico, antidiabetico, anticonvulsivo, per le sue proprietà diuretiche e vulnerarie e per curare i disordini mestruali. Resta il fatto che l'alto livello di tossicità rende difficile l'utilizzo di questa pianta senza incorrere in seri rischi.

### Controindicazioni
La pianta è tossica, a causa degli alcaloidi in essa contenuti.

### Tossicità
SI

### Specie protetta
NO

