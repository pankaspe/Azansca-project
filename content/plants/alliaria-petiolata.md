---
title: Alliaria petiolata
common_title: Garlic mustard
summary: L'Alliaria petiolata è una pianta perenne, biennale ed ermafrodita, appartenente alla famiglia delle Brassicaceae.
hero: /content/plants/hero-alliaria-petiolata.jpg
date: 2021-04-11
draft: false
toxic: false
protected: false
---
### Descrizione
L'Alliaria petiolata è una pianta perenne, biennale ed ermafrodita, appartenente alla famiglia delle Brassicaceae.
Il nome Alliaria deriva da allium, aglio, per l'odore delle foglie al tatto; petiolata da piccolo piede, peduncolo, da cui picciolo: dunque con foglie dotate di picciolo.
È alta oltre un metro, quasi glabra con odore di aglio appunto molto persistente.
Le foglie inferiori sono abbastanza grandi e rugose, lungamente picciolate a forma di cuore, ma anche ovato-triangolari, con lamina dentata in modo ottuso.
Le foglie superiori, invece, sono più piccole dalla forma romboidale. Sono inoltre assenti alla fioritura.
L'infiorescenza è peduncolata a racemo corimboso terminale semplice o poco ramificato. I fiori bianchi sono disposti a grappolo e sono al massimo una decina.
Il frutto è una stretta capsula slanciata e patente, mentre i semi sono piccoli, neri e allungati.

### Periodo di fioritura
Da maggio a luglio.

### Dove si trova
Si tratta di una pianta diffusa sul continente europeo, su quello asiatico, come in Cina e India settentrionale, fino all'Himalaya, e infine anche nell'Africa del Nord.
In Italia è comune e la si trova nelle boscaglie ombrose e nei boschi umidi di latifoglie, o comunque ricchi di azoto e sostanze organiche, fino a quota 1700 m s.l.m.
Predilige le zone montuose a quelle marine ed è infatti assente in Sardegna.

### Proprietà
Le proprietà sono diverse: vulnerarie, espettoranti, diuretiche, antisettiche, aromatizzanti e antiscorbutiche (in grado cioè di prevenire lo scorbuto, malattia causata da mancanza di acido ascorbico o vitamina C).
È espettorante in caso di tossi catarrali e i fiori sono degli ottimi antiasmatici; è infatti un rimedio naturale per le problematiche che interessano l’apparato respiratorio in generale.
È antisettica poichè permette di pulire le ferite oppure per curare i geloni; aromatizzante grazie agli olii essenziali contenuti nella radice.
Anche i principi attivi contenuti nell’alliaria sono diversi: troviamo i carotenoidi, olii essenziali, mirosa sinigrina e saponine.

### Usi e curiosità
Le giovani foglie della pianta possono essere usate in cucina nelle insalate, essendo più digeribili dell'aglio, per preparare minestre oppure arrostite per dare sapore a torte salate o piadine.
Ma di questa pianta non vengono utilizzate sole le foglie: fusto, fiori e semi, dal sapore simile a quelli della senape, sono tutti commestibili e ottimi.
Nel Medioevo si usava nella carne salmistrata per coprirne l'odore sgradevole dovuto alla cattiva conservazione.
In fitoterapia, l'allaria può essere utilizzata sia per uso interno che per uso esterno: nel primo caso, si possono fare degli infusi per l’eliminazione del catarro e per depurare l’organismo; nel secondo caso si possono creare dei cataplasmi per allievare il prurito e per medicare le ferite.
L’industria la utilizza per la produzione di diverse tinture: una di queste si ottiene macerando per qualche giorno la pianta nel vino bianco.
I semi possono essere usati per stimolare l'appetito, ma anche come vermifughi e revulsivi. Mentre i fiori si impiegano contro l'asma, le foglie come depurative diaforetiche.

### Tossicità
NO

### Specie protetta
NO
