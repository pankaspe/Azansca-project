---
title: Polygonatum odoratum
common_title: Solomon's seal
summary: Il Polygonatum odoratum, conosciuto come sigillo di Salomone o ginocchietto, è una pianta erbacea perenne della famiglia delle Asparagaceae.
hero: /content/plants/hero-polygonatum-odoratum.jpg
date: 2021-04-11
draft: false
toxic: true
protected: false
---
### Descrizione
Il Polygonatum odoratum, conosciuto come sigillo di Salomone o ginocchietto, è una pianta erbacea perenne della famiglia delle Asparagaceae.
L'etimologia del nome si compone di Polygonatum, dal prefisso greco πολυ, poly, molto, molti e da γωνία, gonía, cioè angolo, ma anche giuntura, articolazione; infine di odoratum da odóro, esalare profumo, quindi profumato, di odore gradevole.
Il fusto, leggermente arcuato, può raggiungere i 70 cm di altezza e presenta foglie alternate, verdi sul lato superiore, con tonalità azzurre sul lato inferiore. I bellissimi fiori sono singoli o appaiati che pendono dall'ascella delle foglie, bianchi con sfumature verdi nella parte terminale.
I frutti a maturazione si presentano come bacche nerastre.
I rizomi, molto utilizzati, sono di colore bianco, e da essi nascono delle radici bianche di uguale lunghezza e spessore.
Si riproduce per seme.

### Periodo di fioritura
Da marzo a giugno.

### Dove si trova
La pianta si può trovare nelle zone fredde e temperato-fredde di Europa, Asia e Nordamerica. L'habitat tipico è dunque quello montano, in zone ombrose o boschive, fin verso i 1500 metri di quota.

### Proprietà
Vanta diverse proprietà officinali: è usata come rimedio naturale per curare macchie epidermiche, indigestione e stipsi, grazie ai componenti attivi di asparagina, mucillagine, glucosio, gomma arabica e saponina.
L'asparagina stimola l'epitelio renale e di conseguenza la diuresi; le mucillagini, che hanno la funzione di trattenere l'acqua di riserva, si rigonfiano nell'intestino facilitando il transito intestinale; le saponine esfoliano l'epidermide e favoriscono il rinnovamento cellulare.

### Usi e curiosità
Come rimedio contro le macchie della pelle, il cataplasma con il rizoma può essere una valida soluzione: preparare un infuso d'acqua e 15 g di rizoma triturato. Lasciare riposare alcuni minuti e poi immergere in questo liquido un batuffolo di cotone da applicare sulle zone interessate.
Per stipsi o indigestione, preparare una tisana a base di rizomi uniti ad altre piante dagli effetti digestivi, per esempio foglie di betulla o equiseto ed immergerli in acqua bollente per almeno cinque minuti.
L'odore dell'urina dopo l'ingestione di Polygonatum odoratum è simile a dopo il consumo di asparagi, dato il contenuto di asparagina nella pianta.

### Controindicazioni
Le sue bacche sono velenose, ma anche il consumo eccessivo della pianta può provocare effetti indesiderati come diarrea accompagnata da dolori addominali e nausea: le mucillagini infatti possono aumentare troppo il volume fecale provocando l'aumento degli spasmi intestinali.
Può provocare anche irritazioni renali causate dall'eccessiva stimolazione dell'epitelio renale da parte dell'asparagina.

### Tossicità
SI

### Specie protetta
NO