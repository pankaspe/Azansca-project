---
title: Geum montanum
common_title: Alpine avens
summary: La pianta di Geum montanum, conosciuta anche come cariofillata montana, fa parte della famiglia delle Rosaceae.
hero: /content/plants/hero-geum-montanum.jpg
date: 2021-04-11
draft: false
toxic: false
protected: false
---
### Descrizione
La pianta di Geum montanum, conosciuta anche come cariofillata montana, fa parte della famiglia delle Rosaceae.
Il nome Geum deriva dal greco gheúma, assaggio, gusto, buon sapore; montanum da mons, montis, quindi montano.
In Italia sono tre le varietà di Geum presenti: il Geum urbanum, detto anche cariofillata comune; il Geum rivale, che preferisce i terreni umidi e si trova lungo i ruscelli; la varietà chiamata “montana” rintracciabile sui pascoli di montagna oltre i 1700 metri; infine il Geum reptans, la varietà strisciante, che si trova tra le rocce di alta montagna. È interessante che tutte le varietà siano medicinali.
Il Geum montanum che troviamo in valle Anzasca è una pianta erbacea e perenne, alta 10–20 cm, che presenta un fusto semplice ed ascendente e sostiene un unico fiore. Le foglie sono pennatosette e presentano un segmento apicale a forma di cuore intero o trilobato, irregolarmente dentato. I peli che le ricopono sono morbidi e sparsi.
La fioritura è appariscente color giallo oro. L’ovario si prolunga in stili allungati, diritti e pelosi con numerosi carpelli liberi e numerosi stami.

### Periodo di fioritura
Da maggio a luglio.

### Dove si trova
Il Geum ha origine nelle aree montagnose dell'Europa meridionale. In Italia è presente sull’intero arco alpino e sull’Appennino Tosco Emiliano e cresce a quote che variano tra i 1700 e i 2600 m.s.l.m.

### Proprietà
Il Geum montano è considerato il primo antipiretico della storia. La sua radice contiene eugenolo, liquido oleoso, da quasi incolore a giallo chiaro, che è presente in natura e viene estratto da alcuni olii essenziali, come quello di chiodi di garofano (che ne contengono circa il 70-80%) e di cannella, dei quali ricorda il sentore fin dalla raccolta. È presente anche nel basilico, nella noce moscata e nella mirra.
L’eugenolo possiede un’attività antibatterica ed antiparassitaria, nonché quella di repellente per gli insetti. In natura infatti alcune piante producono sostanze come questa come meccanismo di difesa dall’attacco di funghi e batteri.

### Usi e curiosità
Il rizoma è ottimo fresco, in infusione in acqua, latte o latte vegetale o per cucinare ricette dolci; essiccato e polverizzato può sostituire il chiodo di garofano e la cannella.
Vi sono molte leggende legate a questa specie, tra cui i poteri di allontanare gli spiriti maligni, di proteggere dai cani rabbiosi e dai serpenti velenosi; in epoca pagana nei paesi anglofoni il geum era chiamato avens, dal medio inglese avence, dal latino medioevale avencia, “un tipo di trifoglio”, e per questo considerato erba che rendeva le streghe innocue, prive di potere.
In cucina oltre al rizoma si possono aggiungere le foglie giovani a insalate, minestre e zuppe, oppure creare con tutte le parti della pianta dei deliziosi liquori.

### Tossicità
NO

### Specie protetta
NO
