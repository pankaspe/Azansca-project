---
title: Arnica montana
common_title: Mountain Arnica
summary: L’Arnica montana, detta semplicemente arnica, è una specie erbacea e perenne della famiglia delle Asteraceae.
hero: /content/plants/hero-arnica-montana.jpg
date: 2021-04-11
draft: false
toxic: true
protected: true
---
### Descrizione
L’Arnica montana, detta semplicemente arnica, è una specie erbacea e perenne della famiglia delle Asteraceae.
Il nome Arnica deriva dal greco ptarmicόs, che fa starnutatire, oppure da arnakís, cioè pelle d'agnello, per la consistenza soffice delle foglie.
Ha un rizoma molto profondo, le foglie basali riunite a rosette intorno al fusto ricoperto da peluria, alto fino a 50 cm.
Le foglie caulinari, ossia quelle che crescono lungo il fusto, sono opposte e più piccole rispetto a quelle basali. I profumati fiori sono costituiti da capolini di colore giallo-arancio. I fiori ligulati sono disposti in un unico ordine a raggiera, mentre i fiori tubolosi sono disposti al centro.
Il frutto è un piccolo achenio di colore scuro provvisto di pappo per la dispersione dei semi ad opera del vento.

### Periodo di fioritura
Da maggio ad agosto.

### Dove si trova
In Italia è presente solo sulle Alpi e nell’Appennino emiliano: l'Arnica cresce infatti nei prati di pascoli delle zone montane ed alpine, su substrato siliceo (acido), dai 1000 ai 2500 metri di quota.

### Proprietà
In tutta la parte aerea della pianta sono presenti dei peli ghiandolari che contengono i principi attivi responsabili dell’attività terapeutica della pianta.
Le principali proprietà dell’Arnica sono antinfiammatoria, antimicrobica, antinevralgica, anti traumatica, analgesica. La droga è comunemente consigliata per uso esterno in caso di ematomi, stiramenti, contusioni, edemi, risentimenti muscolari e articolari. È indicata anche in caso di punture d’insetti e lievi infiammazioni cutanee.
In diluizione omeopatica l'Arnica si rivela un ottimo sostegno per ridurre i dolori del parto, per il trattamento di disturbi neurologici e della depressione.

### Usi e curiosità
Creme, unguenti, gel e pomate a base di Arnica sono utilizzati per favorire il benessere artro-muscolare in caso di botte, stiramenti, contusioni e distorsioni.
Ricordare che i preparati vanno utilizzati solo per uso topico e su pelle integra, evitando il contatto con gli occhi e assolutamente l'uso interno, data la sua tossicità.
L'infusione di foglie viene utilizzata come trattamento a uso esterno di traumi e contusioni. In forma di crema o di tintura diluita è utilizzata nei dolori reumatici e per l'alopecia.
L’Arnica è anche conosciuta come “tabacco di montagna” poichè, in passato, le sue foglie venivano essiccate e utilizzate come tabacco da naso!

### Controindicazioni
L’uso esterno prolungato e ad alte concentrazioni può provocare irritazioni e dermatiti da contatto; come tutte le Asteraceae, infatti, contiene lattoni sesquiterpenici, sostanze sensibilizzanti ed allergizzanti. È altamente velenosa se ingerita, tanto che forti dosi possono provocare paralisi, enterite, arresto cardiaco e morte.
Per queste proprietà, un tempo questa pianta era utilizzata come veleno. Tra le contromisure da adottare in caso di ingestione accidentale si può mangiare del carbone per assorbire le tracce di tossine nell'intestino e assumere liquidi per diluirne la concentrazione, ma non sono conosciuti antidoti.

### Tossicità
SI, se ingerita o se utilizzata su ferite aperte, permettendone la penetrazione attraverso la pelle.

### Specie protetta
SI, a livello nazionale.
