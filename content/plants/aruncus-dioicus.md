---
title: Aruncus dioicus
common_title: Aruncus dioicus
summary: L'Aruncus dioicus, detto anche barba di capra, è una robusta pianta erbacea appartenente alla famiglia delle Rosaceae.
hero: /content/plants/hero-aruncus-dioicus.jpg
date: 2021-04-11
draft: false
toxic: true
protected: true
---
### Descrizione
L'Aruncus dioicus, detto anche barba di capra, è una robusta pianta erbacea appartenente alla famiglia delle Rosaceae.
Il genere Aruncus comprende pochissime specie e in Italia è presente praticamente solo con la specie A. dioicus. Questo nome deriva dal greco, erýngios, ossia barba di capra, con riferimento alla pannocchia fiorale simile alla barba delle capre. Dioicus deriva dal greco dis, due volte e oikía, abitazione: i fiori maschili e femminili sono portati da piante diverse.
La pianta è conosciuta abbastanza bene in quasi tutte le regioni italiane per le sue qualità mangerecce per cui tanti sono i nomi volgari, da Barba di Capra a Barba di Giove, Asparago di monte, Coda di volpe, Erba canona, Asparago di bosco (Sparesi di bosco), Rosa di San Giovanni e Sparzi.
Pianta perenne alta fino a 2 metri dai profumati fiori, la barba di capra presenta foglie lunghe fino a 1 metro, decisamente picciolate e di tipo composto: ogni foglia principale è composta da gruppi di foglie pennatosette, le cui foglioline finali sono lanceolate e lungamente acuminate.
La lamina fogliare è seghettata e i fiori sono costituiti da eleganti pannocchie di piccoli fiori bianchi a grappoli penduli, di colore bianco-crema.
Durante la fioritura l'impollinazione è affidata agli insetti e al vento.

### Periodo di fioritura
Da giugno a luglio.

### Dove si trova
La pianta si trova in quasi tutta l'Europa, Asia settentrionale e orientale e America settentrionale, dai 500 ai 1500 m.s.l.m.
In Italia è comune sulle Alpi e sull'Appennino (anche quello centrale) e si trova nei boschi umido-freschi submontani, solitamente di latifoglie, con preferenza di terreni calcarei.

### Proprietà
Le proprietà medicinali attribuibili alla pianta sono antipiretiche, febbrifughe, toniche, espettoranti ed astringenti.

### Usi e curiosità
La pianta può essere consumata in sostituzione degli asparagi, per il sapore abbastanza amaro ma aromatico.
I giovani germogli primaverili (quelli rossastri che si trovano alla base della radice) se raccolti in tempo (aprile) sono particolarmente indicati per frittate o per essere conservati sott'olio.

### Controindicazioni
Bisogna fare attenzione al periodo di raccolta: durante l'estate la pianta produce delle sostanze tipo glicosidi cianogenetici e quindi non è più commestibile.

### Tossicità
SI, se raccolta in estate.

### Specie protetta
SI, a livello regionale (Lombardia e Friuli-Venezia-Giulia).
