---
title: Rumex acetosa
common_title: Sorrel / Garden sorrel
summary: La pianta di Rumex acetosa, detta anche acetosa, pane e vino o erba brusca, è una pianta erbacea, perenne e infestante, della famiglia delle Polygonaceae.
hero: /content/plants/hero-rumex-acetosa.jpg
date: 2021-04-11
draft: false
toxic: false
protected: false
---
### Descrizione
La pianta di Rumex acetosa, detta anche acetosa, pane e vino o erba brusca, è una pianta erbacea, perenne e infestante, della famiglia delle Polygonaceae.
Il nome del genere Rumex proviene da rumex, giavellotto, lancia, per la forma appuntita delle foglie di molte delle sue specie; acetosa da acētum, aceto, per il suo sapore.
La pianta è provvista di una grossa radice fittonante che funge anche da riserva di energie, permettendo alla pianta di resistere a inverni gelidi e a condizioni siccitose. Da essa si sviluppa un fusto eretto, semplice o poco ramificato di colore rossastro che può raggiungere l'altezza di un metro. Le foglie sono verdi, allungate e di forma ovale, mentre i
fiori si trovano su un pennacchio rossastro, raggruppati a pannocchia o a spiga fiorita.
Il frutto è un achenio ricoperto dai petali persistenti che assumono un colore rosso-ruggine.

### Periodo di fioritura
Da aprile ad agosto.

### Dove si trova
Ha origini tra Europa e Asia ed è diffusa in tutta Italia, dal mare ai monti, in prati incolti e lungo i corsi d'acqua. La sua presenza ci indica terreni ricchi di azoto, in prevalenza acidi e sabbiosi. Si può raccogliere tutto l'anno ed è spesso una delle prime specie a impadronirsi di aree disturbate, come siti minerari abbandonati.

### Proprietà
Ha proprietà diuretiche, rinfrescanti, febbrifughe, antiscorbutiche e antinfiammatorie, essendo ricca di ossalati e di antrachinoni.

### Usi e curiosità
L’acetosa è una pianta che è presente nei prati e che risulta tossica se utilizzata in grandi quantità a causa del suo contenuto di ossalati.
Si può raccogliere anche dalla base, in quanto la radice emetterà nuovamente, e le sue foglie vanno raccolte fresche onde evitare il sapore acre che assumono in seguito, per i seguenti scopi: come blando depurativo, fresche o preparate in infuso; strofinate sulla pelle come eccellente rimedio contro le bolle provocate dalle ortiche (spesso le due piante crescono negli stessi luoghi); sotto forma di decotto, vengono usate per curare l’acne, le pelli grasse, la puntura di insetti e come cataplasma utile in presenza di ascessi; come pediluvio per favorire la circolazione e il decongestionamento, preparando un decotto di 50 g per 2 l d’acqua circa.
La radice è utilizzata per la cura dei crampi e come rimedio naturale per il mal di gola.
In cucina, per il suo sapore acidulo si usa in aggiunta alle insalate fresche, per mantenerne tutte le vitamine ed evitare l'aggiunta di aceto nel condimento e alle verdure cotte in genere.
L’acetosa viene utilizzata similmente all’Oxalis acetosella (comunemene chiamata acetosella e scambiata a volte per acetosa), per la preparazione di frittate e minestre miste.
Il succo può essere efficacemente impiegato per togliere la ruggine, la muffa e le macchie d'inchiostro da lino, lana, argento e vimini. È infine una pianta tintoria, poichè le foglie forniscono colorante giallo mentre il rizoma rosso.
Una particolarità di questa pianta è che è incompatibile con le acque minerali e i contenitori in rame e in metallo in genere. In passato in mancanza di pentole in acciaio inossidabile, smaltate e in vetro, si raccomandava di non tagliarla o cuocerla con utensili di ferro per non farle prendere sgradevole sapore metallico.

### Controindicazioni
Tossica se utilizzata in grandi quantità a causa del suo contenuto di ossalati.
Evitarne il consumo in caso di disfunzioni renali, predisposizione ai calcoli, gotta, artrite e disturbi gastrointestinali o al fegato. In caso di elevata ingestione di foglie crude sono stati riscontrati avvelenamenti con lesioni renali nei bambini.
Inoltre è una pianta incompatibile con le acque minerali e con i contenitori in rame per il suo contenuto acidulo.

### Tossicità
NO, vedi controindicazioni.

### Specie protetta
NO