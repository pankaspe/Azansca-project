---
title: Geum urbanum
common_title: Wood avens
summary: La pianta di Geum urbanum, conosciuta anche come cariofillata comune, erba benedetta o garofanaia, fa parte della famiglia delle Rosaceae.
hero: /content/plants/hero-geum-urbanum.jpg
date: 2021-04-11
draft: false
toxic: false
protected: false
---
### Descrizione
La pianta di Geum urbanum, conosciuta anche come cariofillata comune, erba benedetta o garofanaia, fa parte della famiglia delle Rosaceae.
Il nome Geum deriva dal greco gheúma, assaggio, gusto, buon sapore; urbanum da urbs, città, per la sua diffusione in ambienti urbani.
Anche questa varietà di geum è erbacea, dal fusto eretto ricoperto di peli, alta da 30 cm fino a un metro. Le foglie della rosetta basale sono ovali e dentate, mentre quelle sul fusto sono costituite da tre piccole foglie oppure da una sola foglia divisa in tre lobi.
La parte terminale del fusto può essere ramificata e porta un bellissimo fiore solitario, giallo pallido e profumato; i frutti sono degli acheni di colore rosso scuro che terminano con una spina ricurva.
La sua radice ha un odore aromatico che ricorda quello dei chiodi di garofano.
L’impollinazione è entomofila, soprattutto ad opera delle api.

### Periodo di fioritura
Da aprile a luglio.

### Dove si trova
La cariofillata comune è una pianta presente in Europa e in Medio Oriente, distribuita nelle zone fredde e temperato-fredde, e diffusa su tutta la Penisola. Il suo habitat va dal mare alla montagna, fino a 1600 metri di quota, nei boschi di latifoglie, nei terreni abbandonati, lungo i muri e in genere in luoghi freschi e ombrosi.

### Proprietà
I principi attivi contenuti nel rizoma le conferiscono proprietà digestive ed astringenti; l’alto contenuto di tannini fa del Geum urbanum un’erba astringente da usare specificatamente per trattare problemi che riguardano la bocca, la gola e il tratto gastro-intestinale. Contiene infatti eugenolo, che ha proprietà antibatteriche e che in combinazione con i tannini, è un ottimo rimedio per le infezioni della bocca. Fortifica le gengive infiammate, guarisce le afte e le stomatiti e riduce le irritazioni dello stomaco e dell’intestino.
E' inoltre un’erba antinfiammatoria, aromatica, diaforetica e tonica.

### Usi e curiosità
In Erboristeria e Fitoterapia si utilizza come stimolante l’appetito e la digestione. Per uso esterno si usa come colluttorio in gargarismi per le infiammazioni della bocca; in infuso nel trattamento della diarrea e nei disturbi intestinali; in cucina, le giovani foglie come aromatizzante nella preparazione di stufati e zuppe, oppure in insalata insieme ad altre erbe.
Il nome erba benedetta, secondo alcuni, è legata al fatto che veniva coltivata soprattutto dai benedettini nei loro monasteri, mentre per altri autori il nome originario le fu assegnato per essere un antidoto, alludendo a una leggenda riferita a San Benedetto. Si racconta infatti che una volta un monaco gli offrìun calice di vino avvelenato ma quando il santo lo benedisse il veleno volò via con tale forza che il calice in vetro si frantumò in mille pezzi, rivelando così il crimine nascosto nell’avvelenamento.
Nel folklore dei Paesi, soprattutto del nord Europa, un tempo veniva attribuito a questa pianta il potere di scacciare gli spiriti maligni e di proteggersi dai cani rabbiosi e dai serpenti velenosi. In fitoterapia, in effetti, il legno di geum è stato dichiarato utile nel trattamento per i morsi di veleno e cane.
Le radici vanno essiccate intere e spezzettate o macinate solo dopo, prima dell’uso, come venivano utilizzate per aromatizzare la birra dagli anglosassoni.
Se foglie e radici sono state usate nella tradizione austriaca come tè per il trattamento di reumatismi, gotta, infezioni e febbre, è curioso che in olandese l’erba benedetta è chiamata nagelkruid e il chiodo di garofano kruidnagel: a dimostrare la vicinanza di odore e sapore tra le due piante.
La radice polverizzata è stata utilizzata a lungo come sostituto del chinino nel trattamento della febbre, aggiunta a un insieme di erbe per farne una tisana, ad esempio con sambuco e un po’ di tiglio, utile a far sudare e abbassare la temperatura corporea.
Si possono inoltre preparare dei colluttori, riempiendo un barattolo di vetro per metà con radici di Geum urbanum lavate e fatte a pezzettini, ricoperte di alcool a una gradazione di circa il 40%. Lasciare in infusione per 6 settimane per poi filtrare.

### Controindicazioni
Spesso nei boschi vicino l’erba benedetta cresce l’elleboro, estremamente tossico se non addirittura mortale. Le foglie delle due piante sono molto diverse ma le radici sono molto simili, per cui raccogliete solo le radici attaccate alla pianta di modo da non sbagliare.

### Tossicità
NO

### Specie protetta
NO
