---
title: Laburnum alpinum
common_title: Alpine laburnum
summary: Il Laburnum alpinum, conosciuto come maggiociondolo o laburno alpino, è un piccolo albero appartenente alla famiglia delle Fabaceae.
hero: /content/plants/hero-laburnum-alpinum.jpg
date: 2021-04-11
draft: false
toxic: true
protected: false
---
### Descrizione
Il Laburnum alpinum, conosciuto come maggiociondolo o laburno alpino, è un piccolo albero appartenente alla famiglia delle Fabaceae.
Laburnum è un genere già citato in Plinio: avornio, maggiociondolo; alpinum invece si riferisce alle Alpi e alle zone simili.
La specie ha portamento arbustivo, caducifoglio, alta fino a 6-7 metri, con corteccia liscia di colore bruno-verdastro, con lenticelle evidenti. Le foglie sono trifogliate, cioè composte da tre foglioline, hanno un lungo picciolo e sono di un verde chiaro lucente nella pagina superiore, glabre in quella inferiore. I fiori sono di un giallo intenso, profumatissimi e sono raggruppati in lunghi racemi penduli, molto apprezzati dalle api. L’infiorescenza fa capire subito che il maggiociondolo è compreso nella famiglia delle Fabaceae o Leguminose, come la robinia e il glicine.
I frutti, come in queste ultime piante citate, sono legumi nerastri dai numerosi semi bruni, nel maggiociondolo velenosi, e rimangono a lungo sulla pianta durante l'inverno. Le radici sono piuttosto superficiali, molto ramificate, e dispongono di colonie di batteri azotofissastori.
Spesso chiamato solo con l’appellativo di maggiociondolo, occorre differenziarlo in quanto ne esistono due differenti specie: il maggiociondolo alpino, legato più agli ambienti montani e presente a quote comprese fra i 600 m ed i 1600 m circa ed il maggiociondolo comune, nome latino Laburnum anagyroides, presente fra la pianura e gli 800 m circa. A differenziarli sono alcune caratteristiche, tra le più evidenti la pagina inferiore della foglia (glabra nel maggiociondolo alpino, mentre è pelosa nel maggiociondolo) e per i fiori (completamente gialli nel maggiociondolo alpino e invece provvisti di evidenti macchie marroni-rossastre al centro del vessillo nel maggiociondolo), oltre alla fioritura lievemente più precoce nel maggiocondolo comune.
La corteccia del maggiociondolo alpino è particolarmente amata dalle greggi durante la transumanza o da altri ungulati nel periodo invernale.

### Periodo di fioritura
Da maggio a luglio.

### Dove si trova
Questa specie è diffusa in Europa centro-meridionale, vegeta tra i 600 e i 1500 metri di quota, ma si può spingere in condizioni favorevoli fino ai 2000 m.s.l.m.
Predilige suoli superficiali ben drenati, boschi freschi e umidi di latifoglie, normalmente associate al carpino nero (Ostrya carpinifolia) nelle quote inferiori e al faggio (Fagus sylvatica) nelle quote superiori. In Italia è più frequente sulle Alpi che sugli Appennini e non è presente in Puglia e in Sardegna.
Infine, si è naturalizzata in Scozia.

### Proprietà
Contrariamente a molte altre leguminose, che sono commestibili, il maggiociondolo è fortemente tossico in molte delle sue parti, fiori compresi.

### Usi e curiosità
Il maggiociondolo alpino può essere usato negli interventi di recupero ambientale quando il suolo non sia troppo acido per la sua crescita. Nella successione degli habitat in genere prepara la faggeta.
Il maggiociondolo è conosciuto anche come ‘falso ebano‘, in quanto presenta, specie negli esemplari vecchi, il durame (la parte interna legnosa dell’albero, costituita da legno morto) molto scuro, che veniva utilizzato in sostituzione dell’ebano.
I suoi inconfondibili e inebrianti fiori aprono la stagione primaverile in montagna, anche se a Macugnaga sono molti gli anni in cui la fioritura tarda anche a giugno inoltrato.

### Controindicazioni
La pianta è tossica in molte delle sue parti, in particolare i semi sono molto velenosi, quindi ad uso ornamentale si consiglia di evitare di porre a dimora queste piante in luoghi molto frequentati da bambini ma anche da animali al pascolo.

### Tossicità
SI

### Specie protetta
SI, a livello regionale in Veneto.
