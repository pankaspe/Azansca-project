---
title: Angelica sylvestris
common_title: Wild angelica
summary: L'Angelica sylvestris, comunemente conosciuta come Angelica, è una pianta perenne della famiglia delle Apiaceae.
hero: /content/plants/hero-angelica-sylvestris.jpg
date: 2021-04-11
draft: false
toxic: false
protected: false
---
### Descrizione
L'Angelica sylvestris, comunemente conosciuta come Angelica, è una pianta perenne della famiglia delle Apiaceae.
Il nome Angelica deriva dal greco ànghelos, angelo, per le proprie virtù medicinali; sylvestris invece da sylva, selva o bosco poichè cresce nei boschi.
La radice è carnosa da cui si diparte un fusto robusto che può raggiungere fino a 2 metri di altezza, cilindrico, ramoso, striato, con foglie basali dotate di picciolo con segmenti elementari ovato-acuminati. Le ombrelle sono ampie, dai petali bianco rosei. Il frutto è formato da due acheni addossati l'uno all'altro.

### Periodo di fioritura
Da giugno a settembre.

### Dove si trova
Diffusa in Europa, Asia Minore, Siberia e Canada, cresce in luoghi a mezz'ombra o ombrosi e boschi umidi, da 0 a 1600 metri di quota.

### Proprietà
La leggenda vuole che sia stato l'arcangelo Raffaele a far conoscere agli uomini l'Angelica. Gli antichi attribuivano infatti a questa pianta proprietà quasi miracolose: debellava la peste, neutralizzava gli effetti dei veleni, prolungava la durata della vita.
Oggi è apprezzata in erboristeria come stimolante dell'apparato digerente e come antisettico, per la sua azione antispasmodica, calmante e antinfiammatoria.

### Usi e curiosità
L’Angelica, dall'odore aromatico e dal sapore leggermente piccante, si è conquistata una certa fama anche in cucina: le foglie sono un condimento creativo che dà un particolare e fresco sapore a insalate e minestre, mentre i gambi, ad esempio, in pasticceria e confetteria sono usati come frutta candita; inoltre assieme ai semi possono essere ingredienti utili nella preparazione di liquori.

### Controindicazioni
Vi è una certa somiglianza tra l'Angelica e la velenosa Cicuta, è quindi necessario fare molta attenzione durante la raccolta. Dovremmo distinguerle dall’odore: quello emanato dalla cicuta, infatti, è simile a quello di urina.

### Tossicità
NO

### Specie protetta
NO
