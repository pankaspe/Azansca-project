---
title: Taraxacum officinale
common_title: Dandelion
summary: Il Taraxacum officinale, comunemente detto taràssaco, è una pianta appartenente alla famiglia delle Asteraceae.
hero: /content/plants/hero-taraxacum-officinale.jpg
date: 2021-04-11
draft: false
toxic: false
protected: true
---
### Descrizione
Il Taraxacum officinale, comunemente detto taràssaco, in valle insalata dei prati, dente di leone (a causa della forma dentata delle foglioline), soffione (per l'infruttescenza), o ancora cicoria selvatica o asinina, ingrassaporci, piscialetto (per le sue proprietà diuretiche!), e brusaoci, per citarne tra i tanti, è una pianta appartenente alla famiglia delle Asteraceae.
Il nome ufficiale Tarassaco proviene dal greco tarakè, a significare scompiglio, e àkos, invece con significato di rimedio, quindi capace di rimettere in ordine l'organismo; l'epiteto specifico, officinale, ne indica le virtù medicamentose, note fin dall'antichità e sfruttate usandone radici e foglie.
Altri sostengono teorie diverse: secondo Calflora, il nome medioevale è derivato attraverso l'arabo dall'antico persiano talkh chakok, che significa erba amara; secondo The Free Dictionary, infine, deriva dal latino medioevale, a sua volta derivato dall'arabo tarakhshaqūn, cicoria selvatica, forse d'origine persiana.
È una pianta erbacea e perenne, alta dai 10 ai 40 cm. Presenta una grossa radice a fittone dalla quale si sviluppa, a livello del suolo, una rosetta basale di foglie munite di gambi corti e sotterranei.
Le foglie sono semplici, oblunghe, lanceolate e lobate, con margine dentato, mentre il fusto, che si evolve in seguito dalle foglie, è uno scapo cavo, glabro e lattiginoso, portante all'apice l'infiorescenza giallo-dorata, detta capolino, che forse tutti avremo visto in ogni parte d'Italia.
L'impollinazione è di norma entomogama, ossia avviene tramite insetti, ma può essere anche anemogama, cioè grazie al vento. Infatti da ogni fiore si sviluppa un achenio, frutto secco provvisto del caratteristico pappo: un ciuffo di peli bianchi, originatosi dal calice modificato, che agendo come un paracadute al vento, disperde il seme.

### Periodo di fioritura
Si può trovare fiorito tutto l'anno, in base all'altitudine a cui ci si trova. A Macugnaga è tra le prime spontanee commestibili a spuntare dopo lo scioglimento della neve.

### Dove si trova
Il tarassaco cresce spontaneo dalle zone di pianura fin quasi ai 2000 metri di quota. È una pianta tipica del clima temperato, a volte quasi infestante, che predilige maggiormente un suolo sciolto e gli spazi aperti, soleggiati o a mezzombra. In Italia cresce dovunque e lo si può trovare facilmente nei prati, in zone incolte, lungo i sentieri e ai bordi delle strade.

### Proprietà
La pianta fresca di Taraxacum officinale contiene cellulosa e una serie di sostanze bioattive, che le conferiscono proprietà antireumatiche, spasmolitiche, anaflogistiche, colagoghe e diuretiche.
Tra i componenti della pianta toviamo inulina, flavonoidi, caroteni, acido caffeico e potassio; la taraxacina aiuta la digestione, stimolando la produzione di saliva e succhi gastrici, oltre a proteggere il fegato stimolando la produzione di bile; l'inulina, invece, contenuta nella radice, contribuisce al benessere della flora batterica, anche se a dosi troppo elevate può diventare lassativa.
Le foglie contengono anche vitamine B1, B2, C ed E.

### Usi e curiosità
Il tarassaco viene usato sia dalla cucina sia dalla farmacopea popolare, tant'è che i trattamenti a base di foglie o radici di tarassaco prendono il nome di "tarassacoterapia".
È una pianta di rilevante interesse in apicoltura, donando alle api sia polline sia nettare, da cui si ricava un ottimo miele monoflorale, che cristallizza abbastanza velocemente.
In Piemonte, dove viene chiamato anche "girasole", si mangia spesso in insalata con uova sode, mentre in Liguria è utilizzato insieme ad altre erbe per il ripieno dei pansoti.
Anche i petali dei fiori possono essere mischiati alle misticanze oppure divenire un ottimo sciroppo per dei freschi cocktail estivi, suggeriamo accompagnati dal limone; fritti in pastella, infine, vi lasciamo immaginare!
I boccioli sono apprezzabili se preparati sott'olio, mentre sott'aceto possono sostituire i capperi.
Le tenere rosette basali si possono consumare sia lessate e quindi condite con olio extravergine di oliva, sia saltate in padella con aglio o aglio orsino.
Con le radici tostate si può anche preparare un surrogato del caffè che ne mantiene in certa misura il gusto e le proprietà digestive.

### Controindicazioni
Nessuna.

### Tossicità
NO

### Specie protetta
SI, a livello regionale in Friuli-Venezia Giulia.