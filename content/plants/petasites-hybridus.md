---
title: Petasites hybridus
common_title: Butterbur
summary: Il Petasites hybridus, detto anche farfaraccio maggiore, cavolaccio e in Piemonte lavassa o ciapelass, è una pianta erbacea e rustica appartenente alla famiglia delle Asteraceae.
hero: /content/plants/hero-petasites-hybridus.jpg
date: 2021-04-11
draft: false
toxic: true
protected: false
---
### Descrizione
Il Petasites hybridus, detto anche farfaraccio maggiore, cavolaccio e in Piemonte lavassa o ciapelass, è una pianta erbacea e rustica appartenente alla famiglia delle Asteraceae.
Nelle classificazioni più vecchie la famiglia delle Asteraceae viene chiamata anche delle Compositae. Il genere di appartenenza Petasites comprende un paio di dozzine di specie, diffuse nelle zone umide delle regioni temperate dell'emisfero boreale e quattro di esse appartengono alla flora italiana.
L'etimologia del nome pare dovuta a Dioscoride Pedanio, medico, botanico e farmacista greco antico che esercitò a Roma ai tempi dell'imperatore Nerone, il quale avrebbe nominato per primo queste piante col nome di Petasites, riferendosi alle grandi foglie simili al greco petàsos, un cappello a grandi falde usato per ripararsi dalla pioggia. Anche il nome comune (farfaraccio "maggiore") ci indica che questa specie è quella che raggiunge le dimensioni maggiori in altezza. Pedanio utilizzava già la pianta topicamente nella terapia delle piaghe gangrenose e di difficile guarigione. Il termine ibrido, invece, si riferisce al significato di incrocio, poichè ritenuta una pianta derivante da incroci di specie diverse.
Il farfaraccio maggiore presenta foglie radicali verdi, grandi e cuoriformi, dal bordo grossolanamente dentato e dall'insenatura basale, cioè il punto d'inserzione del picciolo, ampia. Quelle cauline hanno forma lanceolata e il loro colore è bruno-rossastro.
Le infiorescenze, di colore rosa chiaro, presentano numerosi capolini spesso organizzati in un racemo allungato verso la fine del periodo di fioritura.
I frutti sono cipsele con achenio solcato, glabro e sovrastato da un folto pappo di lunghi peli biancastri e molli.

### Periodo di fioritura
Da febbraio a giugno.

### Dove si trova
Questa pianta è comune in tutto il territorio italiano escluse le isole e si estende fino all'America del nord, probabilmente introdotta accidentalmente nel periodo coloniale dall'Europa e naturalizzatasi facilmente in quanto invasiva.
Il suo habitat tipico sono luoghi umidi, freschi e ombrosi, a volte anche ghiaiosi o a ridosso di corsi d'acqua. Il substrato preferito è sia calcareo che siliceo con pH neutro.
Il Petasites hybridus si può trovare dalle zone collinari fino ai 1600 m s.l.m.

### Proprietà
La pianta è considerata officinale e tutte le sue parti, dai rizomi, ai capolini, alle foglie sono utilizzate. È composta da molti olii essenziali, glucoside, mucillagini, tannini e sali minerali vari.
Nella medicina popolare questa pianta viene usata per le sue proprietà vulnerarie (guarisce le ferite), sedative (calma stati nervosi o dolorosi), bechiche (calma la tosse), diaforetiche (agevola la traspirazione cutanea), cardiotoniche (regola la frequenza cardiaca) ed emmenagoghe (regola il flusso mestruale).
Grazie ai suoi componenti principali, quali etasina e isopetasina, due sostanze dal forte potere vasodilatatore, la pianta permette di ridurre i fastidi dell’emicrania, inibendo il rilascio delle sostanze che la scatenano e il rilascio di istamina, la sostanza responsabile dell’infiammazione alla base della congestione nasale e della rinite allergica.
Essendo anche emollienti, i principi attivi del farfaraccio favoriscono l’espettorazione, calmando il sintomo della tosse.

### Usi e curiosità
Viene sconsigliato l'uso edule in quanto questa pianta contiene alcuni alcaloidi epatotossici (alcaloidi pirrolizidinici), anche se in piccole quantità le parti usate maggiormente sono le giovani e tenere foglie, da consumare lesse, condite con olio e limone, fritte in pastella o mischiate alla frittata.
In età antica, si usavano le foglie fresche di farfaraccio essiccate, addolcite con un po’ di menta e fermentate per alcuni giorni, come alternativa al tabacco; durante l’ultima guerra, invece, mescolate al tabacco venivano fumate come sigarette anti asmatiche.
L’erboristeria tradizionale considerava la pianta capace di espellere i veleni dall’organismo e venne perciò estesamente usata contro diverse malattie infettive e, in particolare, contro la peste. Ne usava gli estratti oltre che per curare la tosse, l’asma e l’emicrania, anche per la rinite allergica, i disturbi del tratto uro-genitale e gastrointestinale.
Le foglie appena raccolte, da cui si ottengono infusi e tisane, si utilizzano per calmare la tosse, l'asma, in caso di mal di testa, allergie e altri disturbi dell’apparato respiratorio.
L’infuso di foglie si usa anche per applicazioni esterne, utili per arrossamenti o irritazioni della cute. Le foglie fresche in cosmesi si applicano fresche sul viso per ottenere un effetto decongestionante o tritate in caso di bruciature e infiammazioni e, come già accennato, per lenire le piaghe difficili da cicatrizzare.

In tempi più recenti, ricordiamo l'importante lavoro svolto da Bucher in Svizzera, il quale sperimentò l’attività di alcuni estratti della Petasites hybridus da lui ottenuti comparabili con la papaverina, un alcaloide contenuto nell'oppio. Giunse così alla conclusione che nella Petasites è contenuto un principio antispastico la cui azione è qualitativamente simile a quella della papaverina, ma di essa quantitativamente molto più attivo.
Il primo studio clinico e terapeutico eseguito in Italia, invece, si deve a Santini, colui che ha il merito da un lato di aver rivalorizzato terapeuticamente alcune altre interessanti droghe come l'Agrimonia eupatoria e l'Elicriso, e dall'altro quello di aver casualmente appreso che la Petasites è usata con successo dai Curanderos dell’interno del Brasile nella terapia dell’ipertensione arteriosa. Ha sottoposto così questa droga a sperimentazione clinica, trattando complessivamente 118 casi, i cui risultati migliori sono stati ottenuti nei casi di ipertensione essenziale e di ipertensione in menopausa, nei quali ultimi osservò la diminuzione della pressione e la completa scomparsa dei fenomeni di eretismo psichico.

### Controindicazioni
Commestibile ma con parsimonia: contiene alcuni alcaloidi epatotossici (alcaloidi pirrolizidinici)

### Tossicità
SI

### Specie protetta
NO