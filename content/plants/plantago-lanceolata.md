---
title: Plantago lanceolata
common_title: Ribwort plantain / Buckhorn
summary: La pianta di Plantago lanceolata, più conosciuta come piantaggine lanceolata, lanciuola, minore, femmina, o ancora lingua di cane e cinquenervi, appartiene alla famiglia delle Plantaginaceae.
hero: /content/plants/hero-plantago-lanceolata.jpg
date: 2021-04-11
draft: false
toxic: false
protected: false
---
### Descrizione
La pianta di Plantago lanceolata, più conosciuta come piantaggine lanceolata, lanciuola, minore, femmina, o ancora lingua di cane e cinquenervi, appartiene alla famiglia delle Plantaginaceae.
Il nome Plantago deriva da plánta, pianta del piede, per la sua somiglianza a tale parte del corpo, e lanceolata da lanceola, diminutivo di lánce, a forma di piccola lancia.
Sono piante che raggiungono i 50 cm e oltre di altezza, con foglie disposte a formare una rosetta basale e
con disposizione spiralata, e sono persistenti per tutto l'anno. Riconoscibili dalla superficie delle foglie, poichè percorsa da 3-5 nervature longitudinali.
Le infiorescenze sono delle spighe peduncolate composte da fiori riuniti in gran numero e l'impollinazione avviene in parte tramite insetti (impollinazione entomogama), ma soprattutto tramite il vento (impollinazione anemogama).

### Periodo di fioritura
Da febbraio a settembre.

### Dove si trova
In Italia è una specie comune ed è presente ovunque sia in pianura che sui rilievi. Nelle Alpi si trova su entrambi i versanti, Meridionale e Settentrionale.
La si incontra facilmente nei prati incolti, nei campi, nelle vigne e in altre zone sinantropiche, ossia vicino alle abitazioni. Il substrato preferito è calcareo ma anche siliceo con pH neutro, fino ai 2000 m s.l.m.

### Proprietà
Oltre ad essere ricca di ricca di vitamine A e C, le proprietà attribuibili alla pianta sono echica ed espettorante, antinfiammatoria, antisettica e cicatrizzante.
Si utilizza infatti contro catarro, flogosi mucosa orofaringea, dermatosi, ulcerazioni e infiammazioni dell'apparato urogenitale.
Si ricorda che le foglie in effetti manifestano azione antiallergica di tipo antiistaminico (grazie all'aucubina) e che l'allergia ben conosciuta nei confronti della piantaggine è dovuta al polline e non alla pianta stessa.

### Usi e curiosità
Essendo una pianta che cresce lungo le strade  e calpestata quindi da molti, nel Medioevo la piantaggine lanceolata era ritenuta una panacea per tutte le malattie che riguardavano la deambulazione, le distorsioni, l'affaticamento e le piaghe!
I medici della Scuola Salernitana, invece, ne sfruttavano le proprietà astringenti come rimedio contro le mestruazioni abbondanti, mentre il medico e filosofo Alberto Magno (XIII sec.) la considerava un formidabile antidoto contro il veleno di scorpioni e serpenti.
Le foglie di piantaggine sotto forma di estratto fluido o sciroppo sono molto conosciute per il loro effetto calmante sulla tosse, per lo scioglimento del catarro e il conseguente aiuto nel far fronte alle sinusiti e per esempio, il raffreddore da fieno, ma conoscono anche un uso topico in erboristeria: sono impiegate, infatti, come lenitivo in svariate affezioni cutanee, punture d'insetti, in caso di irritazione o fastidio oculare e per allontanare il prurito.
Le prime foglie sono le più tenere e le più adatte alle insalate, possono essere raccolte tutto l’anno prima della fioritura, periodo dopo il quale diventano più fibrose e dal sapore più deciso e amarognolo, più adatto alla cottura in padella e alle zuppe.

### Controindicazioni
Nessuna, solo il polline, come di molte piante, può diventare allergenico.

### Tossicità
NO

### Specie protetta
NO